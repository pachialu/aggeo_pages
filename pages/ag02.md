---
layout: page
title: 5
---
[<-indietro](1gv04.html)

--------------------------------

<sup>1-4</sup> Chiunque si è affidato a Gesù come Inviato e Figlio di
Dio e Salvatore, è figlio di Dio. E chi ama un padre, ama anche i suoi
figli. Perciò, se amiamo Dio e rispettiamo le sue regole, ameremo anche
i figli di Dio. Amare Dio significa seguire le sue regole, che non sono
troppo pesanti. Ogni figlio di Dio può rispettarle, e ha un'arma
imbattibile che ha già vinto il confronto con la nostra società: la
fiducia in Dio.

#### Chi è Gesù?

<sup>5-6</sup> E chi vince questa lotta, se non chi conta sul fatto che
Gesù è davvero il Figlio di Dio? Gesù è passato dall'acqua del battesimo
e dal sangue della morte, non solo purificato, ma purificato e
sacrificato. E ce lo conferma Spirito, che dice sempre la verità. Perciò
noi abbiamo questi tre testimoni: Spirito di Dio, l'acqua del battesimo,
e il sangue della sua morte. Tutti e tre sono d'accordo: Gesù è il
Figlio di Dio.

<sup>7-12</sup> Se accettiamo le testimonianze degli uomini nei
tribunali, ancora di più possiamo credere alla testimonianza di Dio,
quando parla di suo Figlio. Chiunque si affida a Gesù ha una conferma
interiore. Viceversa, chi non crede a Dio gli dà del bugiardo, perché
non crede alla testimonianza di Dio riguardo a suo Figlio. E che cosa ha
detto Dio? Che ci ha dato Vita senza limiti, e che questa Vita è in suo
Figlio. Perciò, chi ha il Figlio di Dio ha la Vita; chi, invece, non ha
il Figlio di Dio non ha la Vita.

#### Vita senza limiti

<sup>13-15</sup> Tutte queste cose le ho scritte a voi che vi affidate a
Gesù, Figlio di Dio, in modo che siate certi di avere Vita senza limiti.
E abbiamo questa certezza: ogni volta che ci presentiamo per chiedere
qualcosa che Lui vuole, Dio ci ascolta. E se sappiamo che ci ascolta
quando gli facciamo le nostre richieste, allora possiamo essere sicuri
che ci esaudirà.

<sup>16-17</sup> Se vedete un vostro fratello cristiano[^1] commettere
un errore che non porta alla morte, pregate Dio di perdonarlo. Dio gli
darà la vita, sempre che non sia uno sbaglio imperdonabile. Ma c'è un
modo di sbagliare che porta alla morte e non è per quello che vi dico di
pregare. Ovviamente, qualunque nostra azione che va contro le intenzioni
di Dio è sbagliata, ma non sto parlando di questi errori, mi riferisco
alle cose che Dio non perdona[^2].

<sup>18-20</sup> Sappiamo bene che chi è diventato figlio di Dio non
sbaglia perché Dio protegge i suoi figli e Satana non può toccarli. Noi
sappiamo di essere figli di Dio, e che il mondo intorno a noi è nelle
mani di Satana. Sappiamo anche che Gesù, il Figlio di Dio, è venuto e ci
ha aiutato a conoscere il vero Dio. E ora noi siamo uniti a Dio, perché
siamo in Gesù, suo Figlio. È lui l'unico vero Dio e la Vita per sempre.

<sup>21</sup> Ragazzi miei, state attenti a tutto quello che può
prendere il posto di Dio nel vostro cuore!

Giovanni

[^1]: vedi nota al cap.2

[^2]: vedi Matteo 12:31; 1 Giovanni 2:18-29; Ebrei 6:4-8

---------------------------------------
[<-indietro](1gv04.html)
