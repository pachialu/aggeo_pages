---
layout: page
title: 2
---
[<-indietro](ag01.html)

--------------------------------
#### Lo splendore del Nuovo Tempio

<sup>1-2</sup> Il 21 del settimo mese dello stesso anno[^1], Dio parlò
di nuovo tramite il suo messaggero Aggeo. Il messaggio era rivolto ai
capi politici e spirituali della regione, il Governatore Zorobabele di
Sealtièl e il Sacerdote Capo Giosuè di Iosadàk, e a tutto il resto del
popolo. <sup>3-5</sup> "C’è ancora qualche anziano tra di voi che si
ricorda lo splendore del mio Tempio settanta anni fa? E adesso come è
ridotto? Vedete come è diroccato?" Ora io, Dio Supremo, dico: "Coraggio,
Zorobabele! Coraggio, Giosuè! Coraggio, tutti quanti! Mettetevi al
lavoro, perché io sarò con voi. Ve lo prometto io, il Numero Uno. Ve
l'ho promesso quando siete usciti dall’Egitto. Non abbiate paura, perché
io sono presente tra di voi." <sup>6-9</sup> "Io, Dio dell’Universo, tra
poco farò tremare il cielo, la terra, il mare e il continente.
Sconvolgerò l’ordine geopolitico attuale. Le ricchezze delle nazioni che
vi hanno depredato arriveranno qui, e io restituirò al mio Tempio il suo
splendore. Lo dico io, Dio Creatore. Infatti l’argento e l’oro del mondo
sono miei di diritto. Il Nuovo Tempio sarà ancora più splendido del
primo, e in questo posto io vi darò la pace. Ve lo prometto io, Capo di
tutti."

#### Il popolo è contagiato

<sup>10-14</sup> Il 24 del nono mese[^2] dello stesso anno, Dio, Capo
dell’Universo, si rivolse ancora al suo messaggero Aggeo, per dirgli:  
— Chiedi ai sacerdoti un'indicazione su questo argomento. Supponiamo che
arriva un signore con un pezzo di carne da offrire a Dio avvolto in un
panno. Se quel panno tocca pane, cibo cotto, vino, olio o qualsiasi
altro alimento, questi cibi diventano dedicati a Dio?  
— No. — risposero i sacerdoti.  
Aggeo chiese ancora:  
— Supponiamo che una persona sia impura[^3] per aver toccato un
cadavere. Se tocca uno dei cibi elencati prima, diventerà impuro anche
quel cibo?  
I sacerdoti risposero:  
— Si, diventerebbe impuro.  
Allora Aggeo continuò:  
— Dio vede così questo popolo e questa nazione: impuri e contagiosi.
Tutto quel che fanno e tutto quel che mi offrono è impuro, contagiato da
loro che sono impuri.

#### Dio promette la sua benedizione

<sup>15-16</sup> Dio dice: "Ora fate bene attenzione a come stavate
prima di oggi e dopo. Prima di cominciare i lavori di ricostruzione del
mio tempio, cosa vi succedeva? Volevate ritirare venti sacchi di grano,
ma ce n’erano solo dieci. Andavate per prendere cinquanta litri di vino,
e ce n’erano solo venti." <sup>17-19</sup> "Io ho disfatto tutti i
frutti della vostra fatica: con le malattie, le muffe e la grandine. Ma
non mi avete calcolato. Riflettete bene su questi ultimi tre mesi, da
quando avete cominciato a ricostruire[^4] fino ad oggi, il 24 del nono
mese. La semenza è ancora nel magazzino. Le vigne, gli ulivi, gli alberi
da frutto non hanno ancora prodotto niente. Da oggi in poi, però, vi
restituirò la mia benedizione."

#### La promessa di Dio a Zorobabele

<sup>20-23</sup> Il 24 del mese, Dio diede ad Aggeo un secondo
messaggio, specifico per il Governatore Zorobabele:  
"Io farò tremare il Cielo e la Terra. Farò cadere i governi e i re.
Sconvolgerò l'ordine geopolitico. Metterò scompiglio negli eserciti e i
soldati si uccideranno tra di loro. Quando arriverà quel momento io ti
prenderò, Zorobabele di Sealtièl, servo mio, e ti nominerò mio delegato,
perché ti ho scelto per rappresentarmi. Lo affermo e lo prometto io, Dio
dell’Universo."

[^1]: ottobre del 520 AC, l'anniversario dell'inaugurazione del primo Tempio

[^2]: dicembre nel nostro calendario

[^3]: secondo le regole di Mosè, chi si contagia deve lavarsi o stare in quarantena

[^4]: vedi 1:15

---------------------------------------
[<-indietro](ag01.html)