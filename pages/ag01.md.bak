---
layout: page
title: 1
---
[avanti ->](ag02.html)

------------------------------------------------------------------------
#### Prima casa nostra o casa di Dio?

<sup>1</sup> Nel secondo anno del regno di Dario I di Persia[^1], quando
l’impero Persiano governava sulle terre degli ebrei, il primo giorno del
sesto mese[^2], Dio parlò per mezzo del suo messaggero Aggeo. Il
messaggio era rivolto al Governatore della Provincia[^3], e al Sacerdote
Capo(( Giosuè, figlio di Iosadàk)).

<sup>2-4</sup> Dio diede ad Aggeo questo messaggio da riferire: "Voi
continuate a rimandare la ricostruzione del mio Tempio. Vi siete
dedicati alle vostre case, che sono calde, lucide e arredate. Il mio
Tempio, invece, è diroccato[^4]. Vi sembra corretto nei miei confronti?"

<sup>5-6</sup> "Ora io, Dio dell’Universo, vi chiedo di riflettere bene
sulla vostra situazione. Avete investito molto, ma raccogliete poco.
Mangiate, ma non vi sfamate; avete da bere, ma non abbastanza da poter
festeggiare. Vi vestite, ma non abbastanza per coprirvi dal freddo.
Guadagnate, ma non sapete se arriverete a fine mese. Risparmiate ma non
avete sicurezze!"

<sup>7-9</sup> "Ora io, Dio Supremo, vi dico: Fermatevi! Ragionate!
Andate a raccogliere i materiali necessari a ricostruire il Tempio.
Capirò che ci tenete a me e sarò contento. Lo dico io, il vostro Dio.
Voi speravate di raccogliere tanto, ma più stringete e meno vi rimane in
mano. Voi avete raccolto, e io ho disperso."

<sup>9-11</sup> "E sapete perché? Ve lo dico io, che sono Dio
dell’Universo: è perché la mia Casa è distrutta, e tra di voi ognuno
pensa al suo. Per questo i campi sono secchi e il raccolto non arriva.
Io ho scatenato la crisi nel vostro paese: dovunque vi girate avete la
siccità, la povertà, l'inflazione e la disoccupazione. La gente è
scontenta e gli animali soffrono."

<sup>12-13</sup> Il Governatore Zorobabele, il Sacerdote Capo Giosuè, e
tutti quelli che erano tornati dall’esilio ascoltarono il messaggio del
Capo Supremo, loro Dio, riferito dal portavoce Aggeo. Aggeo era riuscito
nella missione che Dio gli aveva affidato. La gente capì che Dio diceva
sul serio. Così Aggeo, voce di Dio, si rivolse a loro, secondo gli
ordini ricevuti, e disse: "Io Che Comando Tutti, sarò con voi, ve lo
prometto."

<sup>14-15</sup> Così Dio risvegliò la voglia di ricostruire il Tempio
nel Governatore Zorobabele, nel Capo Sacerdote Giosuè, e in tutto il
resto del popolo. Tutti avviarono i lavori per la ricostruzione del
Tempio del Dio dell’Universo, loro Dio. Era il 24 del sesto mese nel
secondo anno del regno di Dario I di Persia.

[^1]: 520 A.C.

[^2]: a febbraio, nel nostro calendario

[^3]: Zorobabele figlio di Sealtièl

[^4]: Il primo Tempio fu costruito da Salomone nel X secolo a.C. e fu
    completamente distrutto da Nabucodonosor II, re babilonese, nel 586
    a.C.
	
------------------------------------------------------------------------

[avanti ->](ag02.html)
